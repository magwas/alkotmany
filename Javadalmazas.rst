Módosító javaslat - Zentai Dániel 2014-12-005: Javadalmazás és követelmények
============================================================================

A képviselők javadalmazása, és velük szemben támasztott követelmények. A szakmaiság, az érdemi munka előtérbe helyezése és jutalmazása.

Indoklás
========

A képviselők is esendő emberek, és ők is dolgoznak, és nyilván szeretnének jól megélni, még azután is, hogy visszavonulnak. A természetbeni elismerés mellett, érdemes volna egyéb módokon is motiválni őket. Ahelyett, hogy kirívóan magas alapjövedelműk lenne, inkább a szakmai munka objektív módon mérhető értéke szerint kellene extra jövedelmet biztosítani.

Másrészről a képviselőkkel szemben támasztott alapelvárások jó beállításával biztosítható, hogy magasabb szakmai szintű munka folyjon a parlamentben.
Hasonlóan igaz ez nem csak a képviselőkre, de a többi hatalmi ágak tisztségviselőire is.

Én fontosnak tartanám a választási program fogalmát intézményesíteni már akár az alkotmányba is. Csak az lehessen miniszterelnök jelölt, aki képes egy mögöttes szakmai szervezet felállítására és összefogására, úgyhogy az le tudjon tenni egy választási programot, amit majd követni tud, és ami számon kérhető. Így a választók sem csupán populista ígéretek és arc-szimpátia alapján döntenének.

Hasonlóan ehhez, én bevezetném a Nemzeti Alapstratégia fogalmát is. Ez valami magasabb rendű, hosszú távú közös kitűzött cél vagy célok lennének. Ami egy alkotmányhoz hasonló alapdokumentumba kerülne rögzítésre, és ezeket a pontokat csak sokkal nehezebben lehessen módosítani. Ez nem törvény erejű dolog lenne, hanem referenciapont, iránymutatás, amire lehetne hivatkozni egy-egy vitánál is. Ebben az alkotmányban is megfogalmazott alapjogok lennének programszerűen kifejtve, ebbe tudnánk beleépíteni a rendszerváltó mozgalmunk konszenzusos céljait is.
(Pl.: EU tagok vagyunk és azok is szeretnénk maradni, és hosszú távú célunk integrálódni úgy az EU közösségbe, hogy bevezethessük az Euro-t, hogy később mi is kifizetővé váljunk. Vagy hogy a nemzeti kincseinket, hagyományainkat megőrizzük és büszkén mutatthassuk be őket a világ számára. Vagy hogy a nemzetközi turizmust fejlesszük és egyik húzó ágazatunk legyen a jövőben. Stb-stb)

Alapelvek
---------

- Javadalmazás kiegészítése motivációt biztosító jutalékos elemekkel, illetve végkielégítéssel
- Választási Program és Nemzeti Alapstratégia fogalmának bevezetése
- Kötelességeik kiegészítése néhány az előzőekből adódó ponttal
- Követelmények kiegészítése szükséges iskolai végzettséggel és nyelvtudással

Itt tennék egy kis kitérőt a gondolatmenetemben, amit nem tudok módosító javaslatként beterjeszteni, mert nem kellene az alkotmányban kifejteni, viszont az új alkotmányt
szükségesnek tartom kiegészíteni új törvénycsomagokkal is, amikről már most illene gondolkodni az integráltság és a célok elérése érdekében.
Szóval szerintem nagyon fontos lenne a politikai szereplők (képviselők, miniszterek, bírók, alkotmánybírók, stb) életpálya modelljének megteremtése, amelyek megfelelő ösztönző, motiváló környezetet biztosítanak. A cél az lenne, hogy a ténylegesen elvégzett, és a szavazók által is elismert - visszaigazolt munkáért, teljesítményért járjon valamilyen elismerés, juttatás az alapbéren felül. Legyen egy pálya, amely lényege, hogy ne mindenáron pártpolitizálás legyen, hanem sokkal inkább az egyéni szakmai és politikai teljesítmény, az érdekérvényesítés, a tiszta, érthető közbeszéd, a konstruktív, kompromisszumkész érvekkel történő vitázás, a bölcs gondolkodásmód, a tisztesség és becsületesség, a tettek és hibák felvállalása legyen az elsődleges mérce. Olyan visszacsatoló elemeket, objektív mércéket, javadalmazási és értékelési rendszereket kell kidolgozni és beépíteni a legalacsonyabb politikai szereptől (önkormányzati képviselő) a legmagasabb szerepig (miniszterelnök), a pályakezdő politikustól a szakbizottsági képviselőig, amelyek ezeket a célokat hivatottak megvalósítani. Meg kell változtatni a politikus szerepét, vissza kell adni a politikus szakmának a hitelét, a tiszteletét, a szakmaiságát és azt, hogy ez nem egy pénzharácsoló megélhetési szakma, hanem hazaszeretetből, hivatásból a nemzetért végzett önfeláldozó közmunka, ami előtt és ami után is viszont van élet.
Ideálisan szerintem a politikus életpályája így kellene kinézzen:
 1. felsőfokú iskola elvégzése, diplomaszerzés - közben aktív részvétel helyi vagy országos civil szervezetek, mozgalmak életében, a közéletben
 2. egy párt vagy civil szervezet útján a helyi önkormányzati életben való részvétel, kapcsolatok kialakítása
 3. helyi önkormányzati választáson való indulás
 4. tapasztalat szerzés, kapcsolatépítés, szakmai munka végzése helyi szinten, közben az országos  ismerettségre való törekvés
 5. országgyűlési képviselő választáson való indulás, vagy valamely nagyobb pártban magasabb tisztség  vállalása
 6. képviselőként, vagy pártvezetőként elért eredmények után, a saját maga által toborzott szakmai háttérszervezet segítségével miniszterelnöki/köztársaságelnöki választáson való indulás, vagy szakirányú tudás esetén miniszterként való részvétel
 7. visszavonulás: áttérés az oktatásba, visszatérés önkormányzati tisztségbe, visszatérés pártvezetésbe, bizottságba való részvétel, életkortól függően korai nyugdíj, a politikai kapcsolatait felhasználva vállalkozásba kezdés, civil szervezet alapítása, vezetése - a visszavonulás bármelyik előző pontnál bekövetkezhet, mivel piramisszerűen épül fel a modell, ahogy felfelé haladunk egyre kevesebb  betölthető pozíciók száma, ezért mindig lesznek kiesők, viszont a legjobbak emelkednek fel.

Módosított és új szövegrészek magyarázata
-----------------------------------------

1. Képviselőkre vonatkozóan "- javadalmazásként a mindenkori előző évi országos átlagfizetés hatszorosa, valamint az egyéni fogadóórák után, és az általa benyújtott elfogadásra kerülő javaslatok után a Választási törvény szerinti jutalék jár"
  
  Az extra javadalmazás lehet több összetevős. Mindegyiknek megvannak az előnyei/hátrányai és kockázatai. A fogadóórákat én úgy képzelem el, hogy jó képviselőként az általa képviselt emberekkel is kapcsolatot kellene ápolnia. Önkéntes alapon heti pár darab fogadóórát tarthatna, előzetes bejelentkezés szerint. Ezt kellene igazolni, és ennek fejében járna többlet juttatás. Ez ösztönözné a képviselőt a kapcsolattartásra, az emberek problémáinak, kérdéseinek a meghallgatására. Az embereket is ösztönözné a közvetlenebb kapcsolatra. Hátránya, hogy így kevesebb ideje jut a parlamenti munkára, döntéselőkészítésre. Kockázata, hogy esetleg "haverok" mennek hozzá "jópofizni", ki ellenőrzi a fogadóórák minőségét és mennyiségét?
  A másik mód, hogy a közvetlen, sikeres parlamenti munkát jutalmazzuk, azaz az általa előterjesztett törvények és módosítások közül azokat, amiket végül a parlament el is fogadott. Ez minőségi munkára kényszerítené a képviselőket, és arra, hogy minél aktívabban részt vegyenek. Előnye, hogy sokkal objektívebb és transzparens. Kockázata szerintem nincs.
  Ezt lehetne kiegészíteni végkielégítéssel, aminek az életpálya modell szempontjából van jelentősége, hogy ne csak úgy kiessen arccal a betonra a ciklus végén. Csak ehhez viszont ki kellene találni valamilyen objektív mércét, ezért ezt egyelőre nem tettem bele.
  
2. Miniszterelnök esetén "- párttag vagy (függetlenként) egyesületi elnök, - párttagság esetén a párt, független jelöltként általa alapított egyesület, legkésőbb a választási nap előtt két héttel közzétett a Választási törvényben foglalt tartalommal és formai követelménnyel bíró Választási Programmmal kell rendelkezzen"  

 Szerintem nagy hiba lenne miniszterelnöknek (így ebben a szétválasztott hatalmi ágas rendszerben) olyan független valakit megválasztani, aki mögött nincs sokéves politikusi tapasztalat, nincs vezetői készsége, nincs mögötte aktivizálható szakmai apparátus. Hiszen neki lenne a feladat felállítani, majd irányítani a végrehajtó hatalom teljes szervezetét, minisztereket kijelölni, képviselni az országot nmezetközi szinten stb. Másrészről, hogy ne legyen az mint most, hogy üres propagandával, populista eszmékkel, de valós program nélkül lehessen hatalomhoz jutni, szükséges rendelkeznie már választások előtt valamiféle programmal.
 Ezt viszont csak úgy lehet megvalósítani, ha a jelölt mögött áll valamiféle szervezet, támogatók, szakemberek - azaz pártok vagy valamilyen civil szervezet (legyen akkor minimum egyesület). Azért ne felejtsük el azt se, hogy ehhez viszont valamilyen anyagi támogatás is kell. Tehát ez legyen az egyik feltétel, és legyen a másik feltétel az összeállított Választási Program, aminek kötelező elemei, tartalma és formája legyen definiálva a Választási Törvényben.
 Ez a dokumentum legyen kihírdetve, mindenki számára megismerhető módon a választások előtt elegendő idővel.
 
3. "Javadalmazásként az országgyűlési képviselői javadalmazás négyszerese, a Választási Programjában közölt kiemelt célok teljesítése esetén, melynek tényét népszavazás dönti el, az országgyűlési képviselői javadalmazás tízszerese végkielégítésként illeti meg mandátumának lejáratával"

 Amennyiben sikeresen teljesítette a programját, csak abban az esetben illesse meg végkielégítés is. Erről pedig döntsön a nép.
 
4. "- A végrehajtó hatalom törvényeknek megfelelő működtetése, miniszterek és minisztériumok munkájának felelős irányítása és ellenőrzése
- A felvállalt Választási Program megvalósítása
- Az ország Nemzeti Alapstratégiájának megfelelően kormányozni 
- A végrehajtó hatalom működési feltételeinek biztosítását, a Választási Program megvalósítását, az ország Nemzeti Alapstratégiáját, a korrupció megelőzését célzó javaslatok benyújtása az Országgyűlés Elnökén keresztül a törvényhozó hatalomnak
- A független nemzeti médiában negyed évente beszámolót tart a törvények, programok végrehajtásának állapotáról és a következő negyed évre tervezett feladatokról"

 A miniszterelnök feladatainak kiegészítése a fentiekkel összhangban. A negyed éves beszámoló pedig egy jó visszacsatolás lenne.
 
