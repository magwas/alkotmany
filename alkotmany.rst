Mi, Magyarország polgárai,

megelégelve, hogy

- a képviseletünkben eljárók nem a mi akaratunk, hanem pártos
  érdekek mentén döntenek az életünket meghatározó kérdésekben
- az ország irányításában egymást váltó politika elit csak saját
  hasznára gazdálkodik a rájuk bízott erőforrásokkal
- az ország javáért tenni akaró emberek között nincs összefogás

felismerve, hogy

- a jelenlegi kormányzó elit a jelenlegi Alaptörvényt
  is ennek alárendelve, népi felhatalmazás nélkül léptette érvénybe,
  valamint
- már a rendszerváltó ideiglenes Alkotmányban lefektetett választási
  szabályok is önmagukat erősítő, negatív folyamatokat indítottak el,

közös akarattal, együttesen egy Új Alkotmányt készítünk, amely biztosítja, hogy

- a kezünkbe vegyük közös dolgaink irányítását
- többé egy szűk csoport se alakíthassa a hatalmi érdekei szerint
  a közös értékeinket keretbe foglaló Alkotmányt
- a történelmünk során kiharcolt és a világ változásai során kialakult
  emberi jogok mindenkit, megkülönböztetés nélkül megillethessenek
- az együttműködés, a valós népakarat határozza meg országunk irányítását.
 
Az Új Alkotmányt közösen, minden hozzászóló véleményét figyelembe véve, a
Debian Alkotmány folyamatait használva alkotjuk meg.
Ha majd úgy döntünk, hogy az új Alkotmány már elegendően jó, és azt elegendően támogatjuk,
meg fogjuk bízni - lehetőleg békés módon - az Országgyűlést, hogy azt léptesse érvénybe.
 
Ezért megkérünk Téged is, hogy javaslataiddal, véleményeddel, és a kezdeményezés
hírének terjesztésével vegyél részt ebben a nagy munkában.

Az Új Alkotmány jelenlegi formája a következő:

=======================
Magyarország Alkotmánya
=======================

(Munkaverzió. Életbe akkor lép, ha népszavazás elfogadta)

--------
Bevezető
--------

Mi, Magyarország polgárai, abból a célból, hogy egy tisztességes, jól működő
demokratikus országunk legyen, a következőekben egyeztünk meg.  

Emberi jogok és kötelességek
============================

Minden ember egyenlő, és azonos alapvető jogokkal bír.  Minden embernek és
közösségnek kötelessége minden ember jogait elismerni, figyelembe venni, és
megvédeni.  Az emberi jogokat csak más emberek jogainak védelmében, a legkisebb
szükséges mértékben szabad korlátozni.

Az Ember jogai
--------------

Minden embernek elidegeníthetetlen joga van

- az élethez,
- a méltósághoz,
- a véleményéhez és világnézetéhez,
- a jogai védelméhez.

Mindenkinek joga van

- a szabadsághoz,
- a személyes biztonsághoz,
- a magánélethez, 
- a családhoz,
- a tudáshoz és az azt megalapozó információhoz,
- a véleménye kimondásához,
- a magántulajdonhoz,
- az egyenlő bánásmódhoz,
- megválasztani, hogy mely közösségekhez kíván tartozni,
- a pihenéshez és a szabadidőhöz,
- a természethez.

Senkit sem szabad

- kínozni,
- rabszolgaságban vagy szolgaságban tartani,
- kegyetlen, embertelen vagy lealacsonyító bánásmódnak még büntetésből sem
  alávetni.

A rendelkezésre álló erőforrások által lehetővé tett szinten mindenkinek joga
van

- az élethez szükséges élelmiszerhez, ivóvízhez, tiszta levegőhöz és lakhatáshoz,
- az egészséghez és egészségügyi ellátáshoz,
- a segítséghez, ha bajba jut.

Az élethez szükséges élelmiszerből, ivóvízből és levegőből senki nem használhat
el többet a szükségleteinél, azokat nem sajátíthatja ki, pusztíthatja el, vagy
teheti használhatatlanná.

A természet kincseit senki nem tulajdonolhatja, és mindenkinek kötelessége
védeni, felelősséggel használni őket abból a célból, hogy a következő
nemzedékeknek jó állapotban adhassuk tovább.

Emberi kötelességek
-------------------

Mindenkinek kötelessége

- minden más ember jogainak tiszteletben tartása,
- az elesettek, önhibájukon kívül bajba jutottak segítése,
- saját tudásának és képességeinek folyamatos fejlesztése,
- a közösen használt erőforrások, különösen a természet tiszteletben tartása és
  védelme,
- az aktív részvétel mindazokban a közösségekben, amelynek tagja,
- a közösség által ráruházott feladatok, tisztségek jó gazdaként való ellátása,
  vagy ha erre nem képes, a feladat/tisztség visszaadása

---------------------
Az állam és a hatalom
---------------------

Az állam a polgárok által ráruházott jogokból eredő hatalmat gyakorolja, a jelen
Alkotmány céljainak megvalósítására, annak szabályai szerint.  Ezért a
polgároknak bármikor joguk van közös megegyezéssel a jogokat a hatalom egyes
gyakorlóitól visszavenni, a szabályokat megváltoztatni.

Hatalmi Ágak
============

A hatalomnak négy ága van.

- A törvényhozó hatalom az állam céljait határozza meg, és működésének, valamint
  a polgári együttélés szabályait alkotja meg.
- A végrehajtó hatalom a törvényhozó hatalom által kitűzött célok elérését, és a
  szabályok betartatását biztosítja.
- Az igazságszolgáltatás a vitás kérdések rendezését, és a peres és jogi
  ügyekben való ítélkezést.
- A másik három hatalmi ág munkáját, a társadalommal szembeni egyensúlyát ellenőrzi.

A hatalmi ágak gyakorlásának a gyakorolt hatalom nagyságával arányos
szigorúsággal el kell különülnie.

A törvényhozó hatalom
---------------------

A törvényhozó hatalmat a polgárok közvetlenül, országgyűlési képviselőik
segítségével gyakorolják.

A törvényhozás menete
`````````````````````

A törvények vagy az Alkotmány módosítása, új törvények meghozatala javaslatok
segítségével történik. A javaslatok tartalmazzák a joganyagból elveendő és
ahhoz hozzáadandó szöveget, és egy indoklást. A nem alternatív javaslat
tartalmazza a téma címét és a megoldandó probléma leírását. Képviseleti erővel
bír:

- Új javaslat esetén legalább tízezer polgár vagy egy országgyűlési képviselő
- Alternatív javaslat esetén legalább kettőezer polgár vagy egy országgyűlési
  képviselő

A polgárok által benyújtott javaslatokhoz az országgyűlés az arra jelentkező
képviselők közül gazdát választ. Amennyiben nincs jelentkező, a javaslat
gazdáját az Országgyűlés Elnöke jelöli ki. Az országgyűlési képviselő által
benyújtott javaslat gazdája az azt benyújtó képviselő. A javaslatokat az
Országgyűlés nyilvánosan megtárgyalja. A képviseleti erők a vitaidőszakban
javaslatokat nyújthatnak be és benyújtott javaslatokhoz további indoklást vagy
ellenérvet fűzhetnek, saját maguk által beadott javaslatot visszavonhatnak. A
javaslatok gazdái a beérkező ellenérvekhez cáfolatokat adhatnak. A vitaidőszak
két hét, amelyet az országgyűlés elnöke a szükséges információk beszerzése
érdekében egy személyben, vagy az országgyűlés bármilyen okkal egyszerű
többséggel maximum három alkalommal további két héttel meghosszabbíthat, vagy
egy hétre csökkenthet. A vitaidőszak letelte után az Országgyűlés Elnöke kiírja
a szavazást, amely tartalmazza:

- A téma címét és a megoldandó probléma leírását
- Az összes javaslatot, az azokhoz tartalmazó indoklásokkal, ellenérvekkel, és
  cáfolatokkal.
- A "fentiek egyike sem" javaslatot.

A szavazás Magyarország polgárainak körében, Condorcet módszerrel történik.

A képviselők és az országgyűlés
'''''''''''''''''''''''''''''''

Minden megye és Budapest országgyűlési választókerületet alkot. Minden
választókerület 10 - 10 országgyűlési képviselőt választ 4 évente október
23.-án, Condorcet módszerrel. A választhatóság feltételei:

- magyar állampolgárság
- büntetlen előélet
- a jelölt nem vett részt semmilyen hazai vagy külföldi titkosszolgálat
  munkájában teljes élete során
- a jelöltet legalább a választókerület minden ötszázadik polgára javasolja.

Az országgyűlési képviselők a választókerület minden századik polgárának
indítványára visszahívhatóak. A visszahívás új képviselő megválasztásával
történik.

Az országgyűlés képviselők jogai:

- módosító indítvány benyújtása bármely törvényhez vagy az Alkotmányhoz
- új törvényjavaslat benyújtása
- az ország hivatalos médiáin keresztül üzenetek eljuttatása
- a végrehajtó hatalom szerveitől a javaslatok indoklásához szükséges
  információk határidőre történő beszerzése
- kérdéseket tehet fel a minisztereknek és a Miniszterelnöknek, a Köztársaság
  Elnökének és a Főbírónak, amelyekre azok személyesen az országgyűlés előtt
  kötelesek válaszolni
- javadalmazásként a mindenkori előző évi országos átlagfizetés hatszorosa

Az országgyűlési képviselők kötelességei:

- a rájuk bízott javaslatok jó gazdaként történő kezelése, az azokat alátámasztó
  vagy gyengítő információk pártatlan mérlegelése
- a polgárokkal való kommunikáció, a polgárok észrevételeinek javaslatokba
  építése
- a képviselő a javadalmazásán kívül bevételhez nem juthat, előnyt el nem
  fogadhat

Az Országgyűlés Elnökét az országgyűlési képviselők az arra jelentkező
országgyűlési képviselők közül Condorcet módszerrel választják. 

Az Országgyűlés Elnökének jogai:

- az országgyűlési képviselőket megillető jogok
- javadalmazásként az országgyűlési képviselői javadalmazás még egyszerese

Az Országgyűlés Elnökének kötelességei:

- Az Országgyűlés üléseinek vezetése
- A törvényhozás menetrendjének betartatása
- A szavazások kiírása
- A Miniszterelnök, a Köztársasági Elnök, és a Főbíró javaslatainak benyújtása
- Az Országgyűlés Elnöke a javadalmazásán kívül bevételhez nem juthat, előnyt el
  nem fogadhat

A Végrehajtó hatalom
--------------------

A végrehajtó hatalmat a Miniszterelnök a törvényhozó hatalom által 
alkotott törvények és költségvetés segítségével gyakorolja.

A Miniszterelnököt a polgárok közvetlenül, Condorcet módszerrel választják négy
évente, mandátuma a következő év Január 1.-től az új költségvetéssel együtt
érvényes. A választhatóság feltételei:

- magyar állampolgárság
- büntetlen előélet
- a jelölt nem vett részt semmilyen hazai vagy külföldi titkosszolgálat
  munkájában teljes élete során
- a jelöltet legalább az ország minden ötszázadik polgára javasolja.

A miniszterelnök az ország minden századik polgárának indítványára visszahívható.
A visszahívás új miniszterelnök megválasztásával történik.

A Miniszterelnök jogai:

- A törvényben meghatározott feltételeknek megfelelő miniszterek kijelölése a
  minisztériumok élére, egyszerre maximum három tárca nélküli miniszter
  alkalmazása
- A végrehajtó hatalom működési feltételeinek biztosítását célzó javaslatok
  benyújtása az Országgyűlés Elnökén keresztül a törvényhozó hatalomnak
- Javadalmazásként az országgyűlési képviselői javadalmazás négyszerese

A Miniszterelnök kötelességei:

- A végrehajtó hatalom törvényeknek megfelelő működtetése
- A végrehajtó hatalom működési feltételeinek biztosítását, a korrupció
  megelőzését célzó javaslatok benyújtása az Országgyűlés Elnökén keresztül a
  törvényhozó hatalomnak
- A miniszterelnök a javadalmazásán kívül bevételhez nem juthat, előnyt el nem
  fogadhat

Az igazságszolgáltatás
----------------------

Az igazságszolgáltatás hatalmát a bírók gyakorolják.
Az igazságszolgáltatás vezetője a Főbíró.
Bíró az lehet, aki

- a megfelelő képesítéseket megszerezte
- magyar állampolgár
- büntetlen előéletű
- nem vett részt semmilyen hazai vagy külföldi titkosszolgálat munkájában teljes
  élete során
- a törvényhozó hatalom nem fosztotta meg a bírói jogkör gyakorlásától

A Főbírót a polgárok hat évente, a bírók közül, a bírók által javasolt négy
jelöltből közvetlenül, Condorcet módszerrel választják.

A Főbíró az ország minden századik polgárának indítványára visszahívható.
A visszahívás új Főbíró megválasztásával történik.

A Főbíró jogai:

- A bíróságok és a bírói kar munkáját, működési feltételeinek biztosítását célzó
  javaslatok benyújtása az Országgyűlés Elnökén keresztül a törvényhozó
  hatalomnak

A bírók munkájának elfogulatlanságát mérni kell. A bíróságok minden döntése,
annak indoklásával együtt közérdekű adat. A bíróknak minden esetben a törvények
alapján, azok szellemiségét figyelembe véve kell dönteniük. Amennyiben egy bíró
olyan döntést lenne kénytelen hozni a törvény betűje alapján, amely mérlegelése
alapján etikailag igazságtalan, köteles az eljárást a szükséges ideiglenes
határozatok meghozatala mellett felfüggeszteni, és jelezni a jog és etika
közötti ellentmondást a bírói karnak. A jog és etika közötti ellentmondásokat a
bírói kar nyilvánosan megtárgyalja. Amennyiben a bírói kar ellentmondást talál,
a Főbíró javaslatot nyújt be az Országgyűlés elnökén keresztül a törvényhozó
hatalomnak az ellentmondás rendezésére, amelynek része az ügyben hozandó ítélet.
A törvényhozó hatalomnak joga van a bírói kar etikai ellentmondással kapcsolatos
álláspontját felülvizsgálni, polgárokat a bírói jogkör gyakorlásától megfosztani
a törvényhozásra vonatkozó szabályok szerint.

Az ellenőrző hatalom
--------------------

Az ellenőrző hatalom szervei:

- Az Alkotmánybíróság feladata a törvényhozó hatalom ellenőrzése; a meghozott
  jogszabályok magasabb jogszabályoknak való megfelelőségének ellenőrzése, a
  nemzetközi szerződésekben vállalt emberi és állampolgári jogokat is beleértve.
- A Kormányzatfelügyelet feladata a végrehajtó hatalom ellenőrzése; az
  erőforrások cél szerinti, hatékony, korrupciót kizáró módon történő
  felhasználásának ellenőrzése
- A Bíróságfelügyelet feladata az igazságszolgáltatás ellenőrzése; a bírósági
  döntések jogszabályokkal, az etikával és egymással való összhangjának
  ellenőrzése, az összeférhetetlenségek kizárása, az átláthatóság biztosítása

Az ellenőrző hatalom vezetője a Köztársaság Elnöke

A Köztársaság Elnökét a polgárok közvetlenül, Condorcet módszerrel választják
négy évente. A választhatóság feltételei:

- magyar állampolgárság
- büntetlen előélet
- a jelölt nem vett részt semmilyen hazai vagy külföldi titkosszolgálat
  munkájában teljes élete során
- a jelöltet legalább az ország minden ötszázadik polgára javasolja.

A Köztársasági Elnök az ország minden századik polgárának indítványára
visszahívható. A visszahívás új Köztársasági Elnök megválasztásával történik.

A Köztársasági Elnök jogai:

- A törvényhozó hatalom által hozott törvények kihirdetése, maximum egy
  alkalommal megfontolásra való visszaküldése, vagy alkotmánybírósági kontrollra
  való küldése.
- Az Alkotmánybíróság által megsemmisített jogszabályok megsemmisítésének
  kihirdetése
- Az ellenőrző hatalom szervei által készített javaslatok benyújtása a
  törvényhozó hatalomnak az Országgyűlés Elnökén keresztül

A Köztársasági Elnök kötelességei

- Az Országgyűlés előtt évente valamint szükség szerint beszámolni az ellenőrző
  hatalom munkájáról, az elvégzett ellenőrzésekről
- A szükséges javaslatok elkészíttetése az ellenőrző hatalom szervei által
