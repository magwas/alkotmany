Honvédelmi alkotmány-kiegészítés javaslat
Készítette: Pap Ferenc

„A fegyver a szabad ember legfőbb ismérve. Akinek nincs fegyvere, az fogoly!" - Maderspach Viktor
1949. évi XX. törvény (A MAGYAR NÉPKÖZTÁRSASÁG ALKOTMÁNYA) VIII. fejezet 61. § (1) bek.
„A haza védelme a Magyar Népköztársaság minden polgárának szent kötelessége.”
1949. évi XX. törvény (A MAGYAR KÖZTÁRSASÁG ALKOTMÁNYA – 1989) XII. fejezet 70/H. § (1) bek.
„A haza védelme a Magyar Köztársaság minden állampolgárának kötelessége.”
2011 Alaptörvény, Szabadság és felelősség, XXXI. cikk, (1) bek. 
„ Minden magyar állampolgár köteles a haza védelmére.”

Hazánk honvédelmét 1989-2014 között leépítették, a sorkatonai szolgálatot felszámolták.

A leépítés hatására 91000-ről 16600-ra csökkent a harcképes erő létszáma (18%-ára). 

Mindemellett feladatát bővítették és ún. professzionális hadsereget hoztak létre. Ennek hatására 27%-ról 44%-ra nőtt a műszaki és vezetői beosztású alkalmazottak létszáma. (1)

Hazánk belépett ez idő alatt az ENSZ (1990), a NATO (1998) és az EU (2004) kötelékeibe, amelyekben nemzetközi missziókban szerepet vállal. Ez tovább csökkenti a mozgósítható állományt a határainkon belül.

Javaslatom a lakossági fegyvertartás új formájának bevezetése a már meglevők mellett (önvédelem, vagyonvédelem, fegyveres szolgálat, sport és vadászat), svájci minta alapján. A fegyver beszerzéséről az engedélyt igénylőnek kell gondoskodnia.

A részleteket a gyakorló hatalom törvényben szabályozhatja.

Ez a fegyvertartási forma kizárólag lőtereken és Hazánkat közvetlenül érintő nemzetközi konfliktus esetén jogosít fel a fegyver viselésére. Az engedély megtartásához az engedély (és fegyver) tulajdonosának évenként lövészeti gyakorlaton kell részt vennie.

Évenkénti lőtéri gyakorlat menete

- az engedéllyel rendelkező állampolgár előzetesen bejelentkezik az általa választott lőtéren.
- vizsgadíj nincs (a lőtér bevétele a lőtérhasználati díjból származik, a honvédelmi hozzájárulás fedezi a gyakorlatot.)
- ha a vizsgázónak nincs saját fegyvere, a lőtér biztosíthat azonos kategóriájú fegyvert fegyverhasználati díj és lőszerár ellenében.
- a lövészetvezető előzetesen lekéri az adatokat a honvédelmi adatbázisból (adatvédelmi törvény betartása mellett).
- a lövészetvezető ellenőrzi az engedéllyel rendelkező állampolgár fegyver-karbantartási ismereteit.
- a lövészetvezető ellenőrzi az engedéllyel rendelkező állampolgár fegyverkezelési ismereteit.
- lőlapra 10 lövés leadása saját lőszerrel saját fegyverből/fegyverekből (ha van).
- a lövészetvezető igazolást állít ki az engedéllyel rendelkező állampolgár megjelenéséről és teljesítményéről.
- az engedéllyel rendelkező állampolgár továbbítja az igazolást (a honvédelmi hozzájárulás befizetését igazoló dokumentum csatolásával) a Honvédelmi Minisztériumhoz.
- A Honvédelmi Minisztérium nem kezdi meg a fegyvertartási engedély visszavonását.

Az engedély B, C, D kategóriájú tűzfegyverek tartására jogosít. Kiadását, tartását a hatályban lévő törvények szabályozzák. (Jelenleg 2004. évi XXIV. törvény a lőfegyverekről és lőszerekről és annak 2012-es módosításai) Ezen kívül az engedély tulajdonosa az engedély megtartásához honvédelmi hozzájárulás megfizetésére kötelezhető, melyet évenként kell megfizetnie fegyvere(i) értékéhez mérten.

Ezeket az engedélyeket a Honvédelmi Minisztérium kezeli a vonatkozó adatkezelési irányelveknek megfelelően és az adatbázist csak a Belügyminisztériummal, Rendőrséggel és lőtérvezetőkkel oszthatja meg.

Az adatbázis a következő adatokat tartalmazhatja:

- tulajdonos neve
- egyéni azonosító (pl.: adószám és engedélyszám)
- fegyver(ek) gyártási száma(i), lőszerjellemzői
- vásárlási érték (számla/adásvételi szerződés fénymásolata)
- lőgyakorlati időpontok (90 napos határidő)

Ezek tükrében, kérem az elkészült alkotmány honvédelmi fejezetébe a következő bekezdést/kiegészítést beszúrni:

*Minden Magyarországon élő magyar állampolgárnak (kivéve kettős állampolgárok) legyen joga fegyvert tartani, és szükség esetén kötelessége legyen cserébe a hazát megvédeni külső agresszió esetén.*

- ez kizárja a fegyverviselést,
- honvédelmi póttartalékosokat biztosít a Magyar Honvédségnek és
- megvédi az állampolgárt attól, hogy kényszer hatására honfitársai ellen forduljon.

Előnyök

- honvédelmi tartalékosok képzése
- a honvédelemi hozzájárulás
- fegyverrel való visszaélésnél jobb visszakövethetőség

Hátrányok

- külön adatbázis vezetés (honvédelmi minisztérium részéről)
- minisztériumok közötti átfedés (honvédelem és rendészet)

Lehetőségek

- legális fegyverkereskedelem fellendülése
- lőterek forgalmának növekedése
- későbbiekben a magyar fegyvergyártó és javító ipar kialakulása

Veszélyek

- fegyverkereskedelmi visszaélések (lopás/feketepiac)
- fegyverrel való visszaélések

Várom a témában jártas személyek észrevételeit.







(1) Berzsenyi – Csíki – Németh – Szabó – Szenes – Tálas – Türke - Varga: Magyar biztonságpolitika 1989-2014, 16. o; Nemzeti Közszolgálati Egyetem

