Módosító javaslat - Zentai Dániel 2014-12-004: Kötelező Népszavazás
===============================================================

Törvényhozó hatalmi ágon belül a közvetlen demokráciát gyakorló népakarat intézményét megvalósító népszavazás kötelezővé tétele bizonyos típusú ügyek esetén.

Indoklás
========

Az emberek java része nem politizál, a közéletben minimálisan aktív. Ennél fogva a tájékozottságuk, a felkészültségük nem megalapozott egy-egy döntés során. 
Senkitől nem várható el, hogy folyamatosan és minden alkalommal felelősségteljes módon résztvegyen a szavazásokon. 
Ezért az új törvények és törvénymódosítások megszavazása nem kötelező jellegű, ami miatt a részvételi arány jelentősen ingadozhat.
A delegáció intézményének bevezetésével ezek a problémák valamelyest enyhülhetnek.
Ugyanakkor vannak szerintem olyan nagy horderejű kérdések, és a képviselők, tisztviselők, stb választásának az ügye, aminél a delegációmentes, kötelező népszavazással
el lehetne érni, hogy valamennyire mégis csak foglalkozzon mindenki a közélet legfontosabb kérdéseivel, illetve, hogy a képviselők valóban a többség által legyenek választva, 
és ebben a választásban mindenki részt vegyen. Így erősíthető a demokrácia, a kapcsolat a szavazók és a képviselők között, a képviselők tényleges eredmények és tettek mentén történő megítélése, stb.


Alapelvek
---------

- Legyenek olyan esetek, amikor mindenképpen kötelező népszavazás van (választások)
- Minden más esetben legyen lehetőség kötelező népszavazás kiírására, de csak kellő indokkal és közös akarattal, hogy ne terheljük túl a szavazókat
- A kötelező népszavazás eredményessége legyen részvételi arány függő


Módosított és új szövegrészek magyarázata
-----------------------------------------

1. "Bizonyos, az alkotmányban illetve a Választási törvényben foglalt kérdésekben kötelező népszavazás írható ki"
  
 Korlátozni kellene, hogy miről és milyen módon írható ki kötelező népszavazás, mint ahogy azt is rögzíteni kellene, hogy milyen esetben lenne alapvetően kötelező.
  
2. "- a kötelező népszavazási kötelezettség elmulasztása esetén az állampolgár a Választási törvényben meghatározott büntetést köteles az államnak fizetni"  

 Itt ismét behoztam a Választási törvényt, mint egyik az alkotmányt kiegészítő alaptörvényt. Ebben lehetne rögzíteni, hogy miként kötelező a népszavazás, és milyen szankciókkal lehetne büntetni azt, aki elmulsztja eme kötelességét. Nyilván bizonyos esetekben felmentést lehetne kérni.
 
3. "- az országgyűlés bármely képviselőjének, illetve legalább az ország minden 500. polgárának javaslatára kötelező népszavazás kezdeményezhető:
- új törvény elfogadásáról
- törvénymódosítás elfogadásáról
- egyéb módon népszavazásra bocsátott kérdésről
a kötelező népszavazást az Országgyűlés Elnöke írja ki, amennyiben az országgyűlés egyszerű többséggel a kiírást megszavazza, vagy ha legalább az ország minden 100. polgára azt megszavazza"

 Milyen feltételekkel, milyen kérdésekről lehet kötelező népszavazást kezdeményezni. Azaz a folyamat úgy nézne ki, hogy valaki vagy valakik kezdeményezik, majd ezt elfogadják, és utána kerülne kiírásra maga a kötelező népszavazás.  
 
4.  "- a kötelező népszavazás akkor eredményes, ha a részvételi arány legalább 90%-os, ellenkező esetben a Választási törvényben meghatározott feltételekkel ismételt kötelező népszavazást kell tartani
- az ismételt kötelező népszavazás akkor eredményes, ha a részvételi arány legalább 51%-os, ellenkező esetben a szavazás eredménytelen és az indítvány nem kerül elfogadásra"

 Ha már viszont kötelező, akkor legyen biztosított minimális részvételi arány is. Ugye attól, hogy kötelező, a gyakorlatban még mindig lenne aki valamilyen oknál fogva nem szavazna vagy nem tudna szavazni. Ezért a 90% az egy vállalható arány szerintem. Ha viszont mégse jönne össze, akkor lehessen egyszer ismételni, akkor viszont legyen leszállítva egy abszolút minimumra a kötelező részvételi arány (51% = egyszerű többség).
 
5. A képviselőket és mindenféle főbb tisztségviselőket, akiket eleve népszavazással választanánk, legyen kötelező a népszavazás. Ennek megfelelően több pontban módosítottam a szöveget. 
 
  
