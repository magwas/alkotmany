Módosító javaslat - Zentai Dániel 2014-12-001: Alkotmánybíróság
===============================================================

Alkotmánybíróság összetételének és választásának az ellenőrző hatalmi ágon belüli további kifejtése

Indoklás
========

Az alkotmánybíróság összetételét, alapvető működését, tagjainak választási rendszerét is az alkotmányban lenne jó rögzíteni

Alapelvek
---------

- Az alkotmánybíróság döntésképes legyen azaz a létszáma páratlan szám legyen
- Az alkotmánybíróság tagjai független alkotmányjogász/jogász végzettségű professzorok vagy akadémikusok legyenek
- Az alkotmánybíróság szakmaisága, objektivitása, pártatlansága, politikán való felülemelkedettsége biztosított legyen, függetlenül attól, hogy kik vannak a végrehajtó hatalomban, illetve a törvényhozó hatalomban. Ezt a választási rendszerrel kell biztosítani.
- A jogász pályán nagyon fontos a szakmában eltöltött idő, a kellő tapasztalat, bölcsesség - ezért a minimális életkor bevezetését javaslom
- Az alkotmánybíróság integritását és hitelességét úgy tudja megőrizni, ha a tagok kellően hosszú ideig tudnak együtt fejlődni és működni

Módosított és új szövegrészek magyarázata
-----------------------------------------

1) "- Az Alkotmánybíróság feladata a törvényhozó hatalom ellenőrzése; a meghozott
jogszabályok magasabb jogszabályoknak és az alkotmánynak való megfelelőségének ellenőrzése, a
nemzetközi szerződésekben vállalt emberi és állampolgári jogokat is beleértve."
  
 A jogszabályok magasabb jogszabályoknak való megfelelőség ugyan magában hordozza az alkotmánynak, mint legfelsőbb jogszabálynak való megfelelőséget is,
 ám szerintem külön kiemelve még inkább nyomatékosítani lehetne ennek a fontosságát.

2) "Az Alkotmánybíróság létszáma mindig 15, tagjait 12 évre választják népszavazással Condorcet módszerrel. 
A tagok mandátuma nem megújítható és megbízatásuk abban az esetben is megszűnik, ha a mandátumukat még nem töltötték ki, de betöltötték a hetvenedik életévüket. 
Egy tag mandátumának lejáratakor vagy megszűnésekor új tag választása történik."  

  A taglétszám és választási módszer kifejtése. A jelenlegi szervezet taglétszáma és 12 éves mandátum is szerintem megfelelő.
  Ha biztosított az, hogy legalább évente lejárjon legalább egy tag mandátuma, akkor egy folyamatos, soros megújulás biztosítható.
  ? Az új alkotmány életbelépésekor külön szabályban kellene valahogy biztosítani a sorrendet. Azaz minden évben a jelenlegi tagok közül egy essen ki.

3) "Alkotmánybíróság tagja csak 45 év feletti és 70 év alatti, független, alkotmányjogász/jogász végzettségű professzor 
vagy akadémikus lehet."

 Az életkor és a végzettség szabályozásával biztosítható, hogy egy szakmájában már eredményeket elért, hiteles, tapasztalt, bölcs bíró kerülhessen csak a tagok közé.

4) "Egy jelöltet állít a Miniszterelnök, egy jelöltet a Köztársaság Elnöke, egy jelöltet a Főbíró, egy jelöltet az országgyűlés, 
valamint legalább 10.000 polgár ajánlásával a polgárok bármennyi további jelöltet állíthatnak."

 Jelöltállítás - a különböző hatalmi ágak adják a jelölteket, de legyen meg a lehetősége a népnek is jelöltet állítani. A gyakorlatban persze valamilyen komolyabb civil szervezet vagy párt lenne a kezdeményező. 
 Illetve a jelöltállítás egyrészt felkéréses alapon, másrészt lobbierővel történne.

