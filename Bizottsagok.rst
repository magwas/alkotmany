Módosító javaslat - Zentai Dániel 2014-12-002: Bizottságok
===============================================================

Parlamenti szakbizottságok bevezetése a törvényhozó hatalmi ágba - ez egy összetett kérdéskör, ezért nem is próbálkoztam az alkotmány szövegének módosítására, csak az alapgondolatot szeretném egyelőre vitára bocsátani

Indoklás
========

Egyrészt a törvényhozó hatalmi ágban is a közvetlen demokrácia gyakorlásának egészséges fékeket és ellensúlyokat kell biztosítani,
másrészt biztosítani kell a politikai résztével és érdekérvényesítés mellett a magasabbrendű értékek, illetve szaktudás képviseletét is, 
amire a népakarat (főképp a mai állapotában) nem feltétlenül alkalmas minden esetben.

Alapelvek
---------

- Az országgyűlési képviselők többsége nem szakértő, hanem politikus, de semmiképpen sem polihisztor
- Az önállóan szavazó nép nagyon sokrétű, sokféle - nem várható el tőlük, hogy mély szakmai ismeretekkel bírjanak különféle kérdésekben
- Az sem várható el a néptől, hogy mindenről folyamatosan tájékozódjon és aktívan részt vegyen a politikában és a szakmai kérdések egyeztetésében
- Ha az országgyűlési képviselőkről kijelenthetjük az első pontot, akkor a nép összességére ez méginkább igaz
- A szavazási rendszerben minden szavazat egyformán ugyanannyit ér. A populista vagy sokakat előnyösen vagy hátrányosan érintő kérdések nagyobb tömegeket mozgatnak meg,
és populista kampányokkal az a néptömeg könnyen azonos döntésre sarkallható, ami döntés nem biztos, hogy érdeke egy fenntartható, folyamatosan fejlődő, stabil nemzetnek. 
Ráadásul azzal a jelenséggel is kell számolni, hogy a valóban hozzáértők hangja, szavazata elveszik vagy elenyészik a tömegek között. Könnyen el lehet képzelni olyan szituációt,
mint amit most a netadó okozott.  
- A végrehajtó hatalom és a törvényhozó hatalom mesterséges szétválasztásával megszűnik a közös érdek és közös irányítás, két külön szervezet, két külön érdekcsoport, más-más célokkal.
Hiába terjeszt be egy szakmailag megalapozott törvénymódosítást, ha szavazati ereje szinte alig van.

Magyarázat
-----------------------------------------

Vannak olyan speciális kérdések, amelyek nagyon komoly szakmai felkészültséget igényelnek, és amelyekről a nép csekély eséllyel tud jövőbe mutató, hosszú távú, elfogulatlan és objektíven megalapozott szakmai döntéseket hozni, és ez gyakran a képviselőkre is igaz lehet, mivel ők sem feltétlenül szakmabeliek. 
De ha még ők értik is, mert mondjuk a mögöttük álló pártok, szakmai gárda fel is készíti őket, parlamenti vitában képtelenség az információt minden ember számára érhető módon elmagyarázni és érvekkel jól alátámasztani (ellenkező esetben nagyon lelassulna a törvénykezés). 
Ilyenek például a hosszú távú mögöttes célokat szolgáló, de az emberek nagy részének érdekeit látszólag vagy átmenetileg sértő költségvetési kérdések, megszorítások; kisebbségi kérdések, szociális szolidaritási kérdések, a toleranciát érintő emberjogi kérdések, stb. 
A hátrányos helyzetűek és érdekeiket képviselni nem tudók (pl.: súlyosan fogyatékos emberek, kómában lévő betegek, gyermekek, munkanélküli hontalanok, börtönbüntetésüket töltő elítéltek) nevében is fel kell tudni lépni, az érdekeiket képviselni és érvényesíteni kell.
Ezen felül pedig léteznek vagy létezhetnek olyan hadügyi, titkosszolgálati, nyomozóhatósági, nemzetbiztonsági kérdések, amelyek megvitatása szoros kommunikációt, információmegosztást kívánna a többi hatalmi ággal, de a döntéshez elengedhetetlen egyes információk titkosságát meg kellene őrizni. Ráadásul ezek a kérdéskörök is igen speciális szaktudást és felkészültséget igényelnek, amelyekkel sem az állampolgárok, sem a képviselők nem rendelkeznek. Azonban ilyen ismeretekre csak a megfelelő államszervekkel történő szoros együttműködés és ilyen területen végzett gyakorlati munka során lehet szert tenni.
A szakmai módon felállított hozzáértő bizottságok felállításával lehetne ezeket a problémákat kezelni. Egyúttal a törvényhozó és a végrehajtó hatalom közötti kapocs is megteremtődne.

A bizottságok feladata lenne 

- az általuk képviseltekkel történő szoros együttműködés, első sorban a megfelelő hatalmi ágakkal, másodsorban az állami szervezetekkel, harmadsorban a civil szervezetekkel és szakmai kamarákkal. 
- a képviseletükbe tartozó törvényi javaslatok előkészítése, magyarázata, és az országgyűlés elé terjesztése, 
- a vitákban való pártatlan, konstruktív, szakmai részvétel, 
- a hatáskörükben tárgyalt törvények esetén vétójoggal élhetnének.

Én első körben három féle bizottság felállítására gondoltam. Ezeknek a hatáskörét, jogait, kötelességeit szigorú módon és a minimálisra törekedve a Választási törvényben lenne célszerű szabályozni.

- Nemzetbiztonsági Bizottság (NBB)
- Költségvetési Bizottság (KVB)
- Gyermek, kisebbségi és szociális Bizottság (GYKSZB)
+ /Mentelmi és fegyelmi Bizottság (MFB): ez speciális, mert az országgyűlés saját maguk közül választanának tagokat (10-et) egy-egy ilyen ügy előtt, amely kiegészülne az NBB tagjaival, együttesen nyilvános ülésen tárgyalnának meg tisztviselőket érintő mentelmi vagy fegyelmi ügyeket és hoznának határozatot, fegyelmi eljárás indításáról, mentelmi jog felfüggesztéséről, és egyéb ilyen feladatokról. Ilyen ügyet indítványozhatna a Köztársasági Elnök, a Miniszterelnök vagy az NBB./

Szervezeti felépítésük, jelölésük és megválasztásuk:
 A tagság mindhárom bizottság esetén kölcsönösen kizáró lenne, valamint nem lehetne tag országgyűlési képviselő, illetve bármely hatalmi ágban vezetői, középvezetői pozíciót betöltő személy.
 Tagjaikat az országgyűlés választaná meg, létszámuk állandó lenne, és FIFO jelleggel (fix idejű mandátum lejáratakor - azaz a legidősebb) évente cserélődnének, mandátumuk fix 5 év lenne. A taglétszámuk én úgy gondolom 11 kellene, hogy legyen, minden esetben 5 férfi és 5 nő + a bizottsági elnök, akit viszont a Köztársasági Elnök nevezne ki a saját maga mandátumának idejével együtt (azaz akkor cserélődne, amikor a Köztársasági Elnök). Csak a Köztársasági Elnök kezdeményezhetne visszahívást, amit népszavazáson kellene eldönteni, mely után azonos nemű jelöltet kellene megválasztania az országgyűlésnek. Bizottsági tag jelölt csak 30 év feletti, felsőfokú (phd) végzettségű szakmabeli lehetne, átfogó nemzetbiztonsági átvilágítás és vagyonnyilatkozat után, ugyanazokkal az egyéb feltételekkel, mint országgyűlési képviselők esetén. A jelölteket - egyet-egyet a Miniszterelnök, egyet-egyet a Köztársasági Elnök, egyet-egyet az országgyűlés, és akármennyit mindkét nemből bármely szakmai civil szervezet, akiknek taglétszáma eléri a 5.000-et és legalább 10.000 támogató aláírást tudnak összegyűjteni a jelölt mellett. A jelölteket az országgyűlés rendkívüli ülésen meghallgatja, bemutatkozás után a képviselők és a közmédia képviselői kérdéseket intézhetnek, amikre kötelező lenne válaszolniuk, majd egy következő ülésen megválasztanának egy női és egy férfi tagot. A három bizottság normál éves ciklus szerinti új tagjait félévkor választanák.
 Javadalmuk a képviselők javadalmának háromszorosa lenne.

Működésük és feladataik:
 A Bizottsági ülések lehetnek zártak és nyitottak, a parlamenthez hasonló elven működnének, az elnök vezetésével.
 A bizottságok az országgyűlés törvénykezését figyelemmel kísérve, az indítványokhoz módosítókat nyújthatnak be, új törvényeket javasolhatnak, a parlamenti vitákban bekapcsolódhatnak, illetve egy törvény vagy módosítás elfogadását egyszeri alkalommal komoly szakmai érveket felsorakoztató indoklással megvétózhatják, amely után a törvényt vagy módosítást újból kellene tárgyalni, és szavazni róla ezúttal kétharmados többséggel.

A három bizottság részletes leírása:

1) Az NBB zárt parlamenti ülésen kérhet meghallgatást, és beterjeszthet az országgyűlés elé indítványt, amelyről az országgyűlés képviselői titoktartás mellett zárt és titkos szavazással döntenek (tehát ebben az egyetlen esetben nem érvényesül a közvetlen népképviselet), majd egy közleményben jelentik a publikusan megismerhető részleteket és a döntésüket. Zárt ülésen például az általuk beterjesztett törvénymódosítás indoklásában szereplő kényes információkat beszélhetnék meg, vagy egy vétózott törvény indoklását kényes információkkal bővíthetnék, illetve meghallgathatnának katonai, állambiztonsági tiszteket, törvényszéki szakértőket, ügyészséget, nemzetbiztonsági ügybe keveredett embereket, stb, felhívhatnák a képviselők figyelmét nemzetbiztonsági kockázatokra, stb. Feladata a nemzetvédelem, a korrupció elleni fellépés, különös tekintettel az alkotmányos emberi jogok és alapszükségletek védelmére.

2) A KVB szerepe többek között az is lenne, hogy az egyes törvények költségvetésre és nemzetgazdaságra való kihatását elemezze, kételyeit, aggályait szakmai viták során kifejtse, és ügyeljen a költségvetési keretek betartására. Ha például egy indítvány miatt szükséges a költségvetési tételek átcsoportosítása, átütemezése, akkor automatikusan megvétózza az indítványt, majd az újratárgyalás alkalmával alternatív módosító javaslatokat terjeszt be a lehetséges korrekciókról. Célja a szigorú költségvetési rend, elszámoltatás és jogfolytonosság fenntartása, valamint a hosszú távú nemzetgazdasági érdekek, a mértékletesség és nemzetközi piaci egyensúly fenntarthatóságának érvényesítése különös tekintettel a végrehajtó hatalom Választási Programjára, a Nemzeti Alapstratégia pénzügyi terveire, és az alkotmányos gazdasági/pénzügyi emberi jogok és alapszükségletek védelmére.

3) A GYKSZB feladata kibővülne a választásra nem jogosult magyar állampolgárok (gyermekek, elítéltek) automatikus delegációjának képviseletével. A bizottság tagjainak szavazata arányosan képviselné az ilyen állampolgárokat minden kérdésben, kivétel a választásokat - az összesített részvételi százalék arányában. Tehát, ha egy törvénymódosítás népszavazásakor a szavazók részvételi aránya, mondjuk 70%, akkor az összes anyakönyvi kivonattal rendelkező, de választásra nem jogosult, élő magyar állampolgár 70%-ának megfelelő a bizottság taglétszámával (11) osztott szavazat jut egy bizottsági tagra. Feladata továbbá a hátrányos helyzetűek, kisebbségi csoportok, kirekesztettek, magukat képviselni nem tudó emberek jogi védelme, érdekképviselete, támogatása, kommunikációs csatornák teremtése civil szervezetek révén, különös tekintettel az alkotmányos szociális és szolidaritási emberi jogok, alapszükségletek és természeti kincsek védelmére, a végrehajtó hatalom Választási Programjára, a Nemzeti Alapstratégia társadalmi programjára, és a jövő felnövekvő nemzedékeinek érdekeire.
 
